---
layout: post
title: "Vedeggio: collegamento Tram e TILO"
excerpt: "Il Signor Gerardo Rigozzi, già sindaco di Bedano, intervenendo il 9 febbraio 2017 sul Corriere del Ticino, ricordava che i comuni del Vedeggio caldeggiavano la realizzazione di una linea TILO, da Taverne a Manno, usando il binario merci esistente. L’interconnessione fra tram e TILO avrebbe diversi benefici pe..."
date: 2017-06-26 02-00-00 +0100
categories: blog
---

# Vedeggio: collegamento Tram e TILO

Il Signor Gerardo Rigozzi, già sindaco di Bedano, intervenendo il 9 febbraio 2017 sul Corriere del Ticino, ricordava che i comuni del Vedeggio caldeggiavano la realizzazione di una linea TILO, da Taverne a Manno, usando il binario merci esistente. L’interconnessione fra tram e TILO avrebbe diversi benefici per la mobilità del Vedeggio. Uno studio del 2014, fatto realizzare congiuntamente dal Dipartimento del territorio e dai comuni interessati, era però arrivato alla conclusione che l’investimento non sarebbe stato economicamente pagante.

Nell’ambito di RailValley [abbiamo approfondito il tema](/files/Comunicato_vedeggio_20170616.pdf) e siamo arrivati alla conclusione che il collegamento Taverne – Manno diventerebbe interessante anche dal profilo economico, se invece di fare arrivare i treni TILO fino a Manno, si farebbe arrivare il tram da Bioggio fino a Taverne. La linea in fase di progettazione fra Bioggio e Manno (Suglio) dovrebbe continuare fino a Taverne. Nel progetto attuale si prevede di realizzare una deviazione verso la stazione merci di Manno la Monda, per costruire un’autorimessa dei tram. Da questo punto, la linea tram potrebbe proseguire fino a Suglio e Taverne, sfruttando il binario merci esistente. Si tratta di inserire una nuova rotaia per il tram (scartamento 1 metro), fra le due eistenti(scartamento 1.44 metri). Non sarebbe quindi più necessario costruire il nuovo tratto di binario fra La Monda e Suglio. Il risparmio sarebbe nell’ordine di grandezza di 30 milioni. L’investimento necessario per adattare la linea esistente, affinché il tram arrivi a Taverne e per costruire le quattro stazioni intermedie (Suglio, Lamone, Gravesano, Bedano), sarebbe anche nell’ordine di 30 milioni. Sfruttando il binario merci, con il medesimo investimento, necessario per fare arrivare il tram fino a Suglio, si potrebbe portare il tram fino a Taverne. Grazie a questi vantaggi economici e ad altri benefici, che per motivi di spazio non si possono qui citare, il collegamento del Vedeggio fra TILO e tram risulterebbe decisamente più interessante di quanto emerso nello studio.

C’è però un altro elemento, molto importante, a favore dell’interconnessione che non è mai stato considerato. Il citato studio calcola che, dopo l’apertura della galleria di base del Ceneri, la linea montana avrà una copertura dei costi del 14%, sotto quindi alla soglia minima del 20%, necessaria per ricevere i sussidi dalla Confederazione che coprono il 51% del disavanzo. Il Cantone e i Comuni, per mantenere il servizio TILO sulla linea montana, dovranno assumersi tutti i costi. L’onere finanziario sarà molto importante, per cui già si ipotizza la riduzione del numero di treni. La linea tram Bioggio – Taverne unirebbe il Malcantone con il Vedeggio e sarebbe interessante per i frontalieri che lavorano nella valle del Vedeggio e per gli escursionisti che percorrono il sentiero Tamaro – Lema. Il collegamento permetterebbe inoltre ai turisti, che dalla regione di Ponte Tresa/Magliaso /Agno si recano a Bellinzona e Locarno (e viceversa), di usare la linea montana del Ceneri, che offre una splendida vista sul piano di Magadino. Il conseguente aumento di passeggeri permetterebbe alla linea montana di raggiungere una copertura del 20%. I maggiori costi a carico del Cantone e dei Comuni per la gestione della tratta Suglio - Taverne, sarebbero ampiamente compensati dal mantenimento dei sussidi della Confederazione. Il collegamento tram Bioggio – Taverne, oltre a portare importanti benefici alla mobilità, potrebbe addirittura rilevarsi finanziariamente positivo per il Cantone e i Comuni.

Domenico Zucchetti  
Vice presidente RailValley

## Aggiunta rotaia a ferrovia esistente Manno - Taverne

Per fare arrivare il tram fno a Taverne si deve inserire una rotaia supplementare fra le due già esistenti. L'investimento dovrebbe essere relativamente contenuto.  
Di seguito ci sono alcuni esempi di ferrovia con 3 rotaie, che permettono sia al tram che al treno di circolare.

  
Scambio fra una linea a 3 binari e una a 2.

![](/files/2-3-binari-scambio.png)

Qui lo scambio di una linea a 3 binari. ([Fonte](https://hiveminer.com/Tags/schweiz,trimmis/Interesting))

![](/files/3-binari-scambio.png)

