---
layout: post
title: "Potenziare la Lugano Ponte Tresa"
excerpt: "Le richieste di sussidi dai Cantoni per opere negli agglomerati (tipo PAL2) sono nell’ordine dei 10 miliardi. La Confederazione ha disponibilità per soli Fr. 1.6 miliardi, motivo per cui la Confederazione ha introdotto una sorta di concorso. A ricevere i finanziamenti sono i progetti migliori in base a criter..."
date: 2013-11-14 01-00-00 +0100
categories: blog
---

# Potenziare la Lugano Ponte Tresa

Le richieste di sussidi dai Cantoni per opere negli agglomerati (tipo PAL2) sono nell’ordine dei 10 miliardi. La Confederazione ha disponibilità per soli Fr. 1.6 miliardi, motivo per cui la Confederazione ha introdotto una sorta di concorso. A ricevere i finanziamenti sono i progetti migliori in base a criteri quali: rapporto costi / benefici, trasporto pubblico, mobilità lenta e rete integrata per la mobilità.

Costruire nuove infrastrutture di trasporto, come voleva fare il PAL2, è molto costoso, ha un maggiore impatto ambientale e richiede tempi lunghi. Nell’ambito di RailValley abbiamo formulato delle proposte che valorizzano l’esistente ferrovia Lugano Ponte Tresa.

Si potrebbe collegarla con la stazione merci di Manno e poi farla proseguire fino a Taverne, usando la linea merci esistente. Si tratta d'inserire un binario supplementare per fare transitare i tram con scartamento di 1 metro. Da Ponte Tresa e dalla stazione FFS di Lugano si potrebbe raggiungere in pochi minuti la zona industriale di Bioggio, Manno, Lamone, Gravesano, Bedano e Taverne.

Ci sarebbe inoltre la possibilità di costruire un Park & Ride interrato all’altezza di Muzzano, dove la FLP passa a lato dell’autostrada. I pendolari e i turisti potrebbero parcheggiare senza uscire dall’autostrada, senza intasare gli svincoli di Lugano Sud e Lugano Nord e con la FLP recarsi velocemente in stazione a Lugano o verso altre destinazioni.

Con interventi relativamente contenuti e realizzabile in tempi brevi, si riuscirebbe a creare un'importante offerta di trasporto veloce e a togliere molto traffico da un comparto ultra-congestionato.

Purtroppo si rimane invece fissati su soluzioni costose, con limitati benefici, che non ricevono sussidi e che probabilmente non si faranno mai. Il Consiglio di Stato ha appena insistito con Berna per l’ottenimento dei sussidi federali per la nuova asta del tram da Molinazzo a Lugano centro. Un investimento di oltre Fr. 300 milioni per fare guadagnare 10 minuti a chi dal Malcantone va in centro Lugano, ma rischiando di fare perdere tempo e le coincidenze veloci a chi vorrà andare in Stazione per prendere il treno verso altre destinazioni.

