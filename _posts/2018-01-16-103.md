---
layout: post
title: "Importante accordo per favorire l'innovazione"
excerpt: "RailValley, associazione per la promozione dell’innovazione in ambito ferroviario, saluta con particolare soddisfazione l’accordo per favorire l’Innovazione nell’ambito del trasporto di merci, stipulato fra le associazioni rappresentanti i principali attori del settore e l’Ufficio federale dei trasporti (vedi..."
date: 2018-01-16 01-00-00 +0100
categories: blog
---

# Importante accordo per favorire l'innovazione

RailValley, associazione per la promozione dell’innovazione in ambito ferroviario, saluta con particolare soddisfazione l’accordo per favorire l’Innovazione nell’ambito del trasporto di merci, stipulato fra le associazioni rappresentanti i principali attori del settore e l’Ufficio federale dei trasporti (vedi comunicato dell’UFT del 16.01.2018, [Più innovazione nel traffico merci ferroviario](https://www.admin.ch/gov/it/pagina-iniziale/documentazione/comunicati-stampa.msg-id-69500.html)).

Ci rallegriamo che gli sforzi per porre all’attenzione di tutti il tema dell’innovazione tecnologica in ambito ferroviario siano scaturiti in una dichiarazione di intenti che favorisce la collaborazione tra i vari partner e che si pone obiettivi concreti, per rendere più competitivo il trasporto di merci su rotaia e di integrarlo ancora in modo migliore nel processo logistico. 

Per più informazioni sul tema si rimanda al documento strategico [Per una ferrovia competitiva nel trasporto di merci sulle corte distanze.](/files/strategia%5Fcorte%5Fdistanze-13-08-2013.pdf)

Approfittiamo per congratularci con i firmatari di questo importante accordo e con tutti coloro che, in diversi modi, hanno contribuito o aperto la strada al raggiungimento di questo significativo traguardo e in particolare: gli operai delle Officine di Bellinzona e i loro sostenitori che, durante lo sciopero e anche successivamente, hanno ripetutamente chiesto investimenti nell’innovazione; l’ex Consigliere Nazionale Fabio Pedrina che per primo, con l’appoggio di diversi colleghi, portò il tema all’attenzione delle camere federali; il senatore Filippo Lombardi che con una mozione e successivamente, come presidente della Commissione dei trasporti del Consiglio degli Stati, ha dato il via alla messa a punto di una nuova e avanguardistica legge sul trasporto di merci. 

L’accordo di cui ha dato notizia l’Ufficio federale dei trasporti è un passo importante per rendere più competitivo il trasporto di merci sulle medie e corte distanze. L’augurio di RailValley è che il Ticino non sia ricordato solo come la regione che ha dato il via all’importante cambiamento di passo, ma che possa anche beneficiare di ricadute positive, tramite la creazione di posti di lavoro qualificati. 

